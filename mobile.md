 # 📱手機、平板篇 

- [x] 1. 可以唔帶喺身嘅就唔好帶。唔跟身嘅就關機放喺安全地方。

- [x] 2. 解鎖密碼一定唔可以太弱：4字PIN、圖形鎖唔可以用；6字PIN不完美但好過無；建議8字以上、非純數字。真係諗唔到嘅，搵你原本個PIN前後加嘢都好。例如`AHhh~~~9527` 📢夠長好記又易打，喺未用嚟做例子之前🙃可以係一個唔錯嘅手機解鎖密碼。生日日期、紀念日、常見口號之類唔好用嚟做解鎖密碼就唔駛多講啦？  
  💡 部分型號已知可破解／繞過解鎖密碼  
  💡 嗰啲防 brute force 嘅拖延措施（例如 cool down time、10次錯誤洗機等）亦相信有方法繞過。  
  
- [x] 3. 一定要啟用資料加密功能。大牌子近年型號設已經有。舊機升級上來可能要手動啟用。  
  💡留意 Android 嘅 SD card 預設未必有加密，部分型號可以手動啟用，強烈建議啟用。建議用全內置記憶體嘅就簡單穩陣。

- [x] 4. 強烈建議啟用 SIM card 鎖，防止其他人拎走 SIM card 去其他手機收發SMS、撥接電話，以取得 verification code 或用嚟呃其他人。PIN 可以設定做 4-8個數字。啟用後每次開機、轉換飛行模式都要先輸入。  
  💡SIM card鎖並非萬能，有PUK code 即可解，唔難向台取得，亦可以直接向台要求更換 SIM card。

- [x] 5. 部分 app 如 Telegram、WhatsApp 有 2-step verification，可以喺 SMS verification code 上另加一層保障，強烈建議啟用。除咗 2-step verification 某部分 app 如 Telegram 仲有自帶嘅 pass code / PIN 功能，手機解咗鎖之後會需要多一種認證先可以用。

- [x] 6. 請了解喺「唔駛解鎖甚至唔駛望住螢幕」情況下快速關機及進入手機 SOS / Lock down mode 嘅程序。喺安全嘅地方多加練習，確保可行、增加信心。  
  💡遇緊急情況的話，直接關機比 SOS / Lock down mode 安全。  

- [x] 7. Face ID、指紋鎖等 Biometric 解鎖方法唔建議使用，除非以下幾點同時成立：
  1. 你可以好有信心可以迅速轉換至關機、SOS / Lock down mode
  2. 你有實際需要定期解鎖手機，而你對經常輸入第1點內提到嘅解鎖密碼有困難
  3. 你了解、願意、並有能力接受萬一未能及時將手機關機或轉換至 SOS / Lock down mode 而被強行解鎖手機嘅風險

- [x] 8. 遇上緊急情況，唔解鎖。唔解鎖。唔解鎖。唔解鎖。唔解鎖。

- [x] 9. 用即時通訊、社交媒體 app 交換敏感資料要考慮以下幾點：
  1. 對方係咪可信，參與人士當中有無鬼
  2. 營運商有無能力見到通訊內容或相關資料，即有無 end to end encryption
  3. 有無方法 delete 訊息包括錄音，以及 delete 嘅限制（e.g. 時限、有否自動銷毁功能、其他人可否幫你 delete 等）
  4. 純粹意氣、無實際作用而敏感嘅說話，緊急情況就講少幾句喇
  
  💡 直接啲講，Telegram 任何 group 同非 secret chat 都唔符合 2、公海以及任何多人嘅 group 唔符合 1、WhatsApp 對於 delete 有時限而且好短。

- [x] 10. 非絕對緊急情況唔好用任何公共 Wi-Fi。  
  💡 Wi-Fi 設定入面停用自動連線到開放無線網絡。

- [x] 11. 除非有實際需要，例如部分 app 要用藍牙，否則建議事先完全關上藍牙、Wi-Fi 功能。必要時考慮轉飛行模式，但要考慮失聯風險。  
  💡注意 iOS control panel 並唔能夠停用，要入 settings。

- [x] 12. 可先設定 scheduled message 萬一遭遇緊急情況可以向信任人士交待資料。安全之後記得取消。  

- [x] 13. 限制外置裝置連接。例如 Android 要停 USB debugging，iOS要用 USB restricted mode.  
  💡 iOS USB restricted mode 設定方法：Settings > Face ID / Touch ID & Passcode > Settings > Face ID / Touch ID & Passcode > USB accessory 設定為停用。注意如果插住 lightening adapter 之類可能會失效，緊急時要移除。

- [x] 14. 留意敏感資料可能會因為唔同種類嘅 backup 出現喺唔同地方，例如：internal storage、SD card、甚至 Google drive / iCloud。壞人可能透過種種途徑取得，部分可能無加密。

- [x] 15. 更新應用程式同系統到最新版本。無必要嘅 app 就避免喇。

- [x] 16. 強烈建議唔好 jailbreak / root 機。唔好 jailbreak / root 機。唔好 jailbreak / root 機。

- [x] 17.  Find my device、遙距洗機等功能可能有幫助。

- [x] 18. 靜音、震機 mode 可能會有用。

- [x] 19. 可以考慮喺 Medical ID / Emergency contact 加入自己名稱、血型、及可信嘅人嘅聯絡，方便有需要時救援。加自己個名就可能可以幫助應對某啲人解鎖以證明裝置擁有權嘅無理要求。

- [x] 20. 舊嘅裝置經過安全方法洗機後，可以保存作煙幕或棄掉。只係用合理方法盡力刪除嘅，用物理方法處理咗佢啦。

- [x] 21. 唔好過份依賴科技，緊急情況下絕對可能因為種種原因而失效。尤其先要熟識地形、逃生路線等等，以應對緊急情況。


